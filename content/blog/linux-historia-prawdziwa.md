+++
title = "Linux - historia prawdziwa" 
type = "post"
date = "2021-04-22T15:56:15+02:00"
+++
Tym razem będzie bardziej blognotka. Wielokrotnie byłem określany jako "ten windowsiarz", co dla osób, które znają mnie trochę dłużej będzie zdziwieniem. Ale może po kolei.

Gdy zacząłem studia najpopularniejszymi systemami były 2 windowsy - 98 i 2000 (o ME chyba wszyscy chcą zapomnieć). Był to rok 2001, czyli chwila przed pojawieniem się XP. Z linuksem (dobra, GNU/Linux) miałem minimalne doświadczenie - próbowałem używać wcześniej RedHata (5.1 Manhattan), Monkey Linux, był też Mandrake Linux, ale tak jakoś nigdy w ten temat głębiej nie wszedłem. Głównym problemem była kwestia kompatybilności sprzętu. 

Jednak na studiach kumpel pokazał mi Slackware i ten system jakoś mi się spodobał. Trochę hardcorowy, ale ciekawy. Trzeba się było trochę nakombinować, może trochę taka sztuka dla sztuki, ale udało mi się poznać linuksa i nawet udało mi się na nim normalnie pracować. Oczywiście, do gier pozostał windows. 

Tak minęły jakieś 2-3 lata i kupiłem pierwszego laptopa. Chciałem tu spróbować czegoś innego. Slackware był fajny, ale tak trochę z zazdrością patrzyłem jak np. na debianie wystarcza apt-get install i gotowe, a ja muszę się męczyć jak jaskiniowiec. Postanowiłem na lapku postawić debiana. Moja przygoda wtedy skończyła się dosyć szybko - debian, jako system w którym wszystko jest stabilne czyli trochę przestarzałe - miał cały czas XFree86, a nie Xorg'a. To powodowało, że na moim lapku nie byłem w stanie dobrze skonfigurować grafiki. Cóż. Bywa. Nie pamiętam już dlaczego nie poszedłem w sida, ale dzisiaj to już nieistotne. Pojawiła się wtedy nowa dystrybucja, bazująca na debianie - Ubuntu. Spodobało mi się, że wszystko działa out-of-the-box i tak zacząłem używać _łubudubu_.

W 2006 roku zacząłem pracę. W pracy jednak systemem używanym na serwerach był windows więc aby skonfigurować u siebie jakieś środowisko deweloperskie potrzebowałem windowsa. I tak po kilku latach używania pingwina wróciłem do okien. A w linuksie byłem zdecydowanie poweruserem - wystarczy powiedzieć, że zdecydowałem się używać jako środowiska graficznego najpierw mocno dostrojonego pod siebie windowmakera, a później FVWM Crystal - chyba najpopularniejszego w tamtych czasach managera okien wśród ludzi chwalących się screenshotami pulpitu.

Jednak w pracy potrzebowałem windowsa. I tak w niego wsiąkłem. Jedna firma, druga, trzecia... Ale zawsze mi brakowało trochę linuksa - najpierw była proteza w postaci przynajmniej paru narzędzi terminalowych - zawsze coś. Najpierw był MinGW. Potem krótki epizod z MacOSem - wreszcie mogłem pracować z "natywnym" bashem :) Potem powrót do windowsa, odkrycie cygwina i było już całkiem fajnie. W końcu zacząłem używać babuna (o którym pisałem w 2016 roku). W firmie, w której aktualnie pracuję nie ma problemu aby używać linuksa, ale jakoś się na to nie zdecydowałem.

Jakiś rok temu próbowałem na prywatnym komputerze wrócić do linuksa na desktopie - bo użycie na serwerach to dla mnie oczywistość i nie jest to dla mnie trudne, a w konsoli zawsze mi się najlepiej pracowało. Nie mogłem jednak sobie poradzić w nowym ubuntu. Coś mi cały czas nie pasowało, chociaż może w pewnym sensie przyzwyczaiłem się do pewnych udogodnień w windowsie.

W tym roku stwierdziłem, że kupię sobie coś ciekawego - thinkpada. Wybrałem X230. I oczywiście tu powędruje linux. Początkowo chciałem debiana, ale stwierdziłem że wypróbuję coś zupełnie innego. Dystrybucję o której tylko słyszałem, ale zawsze chwaloną i wielokrotnie porównywaną ze slackiem, z którego kiedyś korzystałem - Arch Linux.

Thinkpad jak to thinkpad - pod pingwinem obsługiwane wszystko bez najmniejszego problemu. Od archa zawsze odrzucało mnie przez pewne lenistwo - kwestia instalacji. Tak, ta dystrybucja nie ma instalatora. Nawet tak podstawowego jak 20 lat temu miał slackware czy debian. Nie - tu wszystko trzeba zrobić samemu. Jednak po przezwyciężeniu lenistwa i doczytaniu trochę w arch wiki postawiłem system. Chciałem go mieć dosyć minimalistyczny i zastanawiałem się nad instalacją w stylu konfiguracji Luke'a Smitha, ale nie pasowało mi to. Z powodu wspomnianego lenistwa bazowałem na czyjejś konfiguracji i trafiłem na fajny zestaw narzędzi - [GitHub - addy-dclxvi/dotfiles: My personal backup of my dotfiles on ThinkPad-X230-Debian-Openbox and Aspire-A514-Debian-Fluxbox](https://github.com/addy-dclxvi/dotfiles). Czyli wybrałem openboksa - jako że pamiętam jeszcze blackboksa i późniejszego fluxboksa to mi bardzo podpasował. Addy używa debiana - tu musiałem trochę rzeczy wykombinować, bo nie zadziałały od razu, ale to nie problem. Uzupełniłem kilkoma pomysłami od Luke'a Smitha i tak udało mi się wreszcie wrócić do używania linuksa jako daily. I czuję,że była to dobra decyzja.

![screen](/images/Cheese_21.04.13_21.06.50.png)
